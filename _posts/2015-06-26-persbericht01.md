#Persbericht: De staat van de burger
Partijpolitiek lijkt op sterven na dood. Is er een alternatief?

Wanneer het al te spaak loopt, wordt de burger wakker en laat van zich horen. Dat bewijzen allerhande burgerbewegingen, groot en klein, die positieve alternatieven zoeken voor onze samenleving en het heft in eigen handen nemen. Hun succes toont aan dat het kan.

Maar hoe werkt dat zo een burgerbeweging? Wat zijn de verhoudingen onderling, tussen politiek en tussen dagelijks bestuur? Wat kan zo een beweging betekenen? Hoe kunnen burgerbewegingen schijnbare maatschappelijke patstellingen deblokkeren? Hoe creëer je (positieve) impact? Hoe geef je vorm en inhoud aan samenwerking los van politieke kleur? Hoe betrek je mensen en creëer je een breed draagvlak? Hoe zetten we samen stappen richting betekenisvolle beleidsparticipatie?

De Staat van de Burger gaat op zoek naar de antwoorden. Aan de hand van kleine en grote burgerbewegingen voeren we een meanderend onderzoek naar verhouding tussen hen, politiek en bestuur. En naar de kracht die je hebt als individu en wat je ermee kan bereiken. 

##Wat wordt het concreet?
* Een stomend, one off evenement voor en door burgers op zondag 20 september in Arenberg, Antwerpen.
* De tijd: 14u00-23u00 (deuren: 13u30)
* Korte ‘behind the scenes’ presentaties, straffe verhalen en pittige vragenrondes met de pioniers van bekende burgerbewegingen. Reeds bevestigd zijn Wouter Hillaert, Hart boven Hard; Cato Léonard, G1000; Serge de Gheldere, Klimaatzaak; Wietse Vermeulen, Ringland; Dyab Abou Jahjah, Movement X; Jef Van Eyck, De Koep in Turnhout; Mehdi Maréchal, Gentse Lente. In de loop van de zomer volgen nog meer namen. 
* Een avondprogramma waarin deelnemers zelf kunnen participeren,  allerhande gesprekken en discussies kunnen aangaan met de aanwezige pioniers en met elkaar, verbindingen kunnen maken, kennis verzamelen, plannen smeden én feesten. Want de huidige staat van de burger mag ook gevierd worden.
* In aanloop naar 20 september houden we onze armen en oren open voor prangende vragen, hete hersenkronkels en activerende escapades van iedereen die zich betrokken voelt. Liefhebbers kunnen ook gewoon meedoen.

##Praktisch
* Locatie: Arenberg, Arenbergstraat 28, Antwerpen
* Tijd: 14u00-23u00 (deuren: 13u30)
* Tickets: € 5/3 (-26j, A-kaart) via http://www.arenbergschouwburg.be/content/arenberg/nl/agenda/seizoen15-16/StaatVanDeBurger.html/all/2015/09/page/0
* Perscontact: Thomas Goorden, 0473 38 04 99, info@staatvandeburger.be
* Verdere info: staatvandeburger.be
* De Staat van de Burger is een initiatief van LEF, in samenwerking met Antwerpen aan 't Woord en de Arenbergschouwburg

##Waarom doen we dit?
Vlaanderen telt een aantal stevige burgerbewegingen. Met ruime bekendheid in Vlaanderen en daarbuiten. Met een schare (donerende) sympathisanten, met een sterk op-waarden-gebaseerd inhoudelijk project, met een veelheid aan actieve burgers als dragende kracht, met een afgedwongen plaats in het publieke debat. 
Dat meerdere burgerbewegingen tot een dergelijk formaat zijn uitgegroeid, is een doorbraak. Het wijst op de groei van burgers in hun rol als mede-eigenaars van de maatschappelijke organisatie. Het wijst op een steeds diepere betrokkenheid en ook op een schaalvergroting van initiatieven die tot hiertoe veelvuldig aanwezig waren maar veelal klein, lokaal en tijdelijk bleven. Deze burgerbewegingen slagen erin de aanwezige competenties te activeren en het sociale kapitaal maximaal te benutten. Ze kunnen een inspiratiebron zijn voor iedereen die een verandering in de samenleving beoogt. 
Succes dus. Hoe kijken de bewegingen zelf naar hun eigen succes? Hoe definiëren ze succes en hoe meten ze dat? Wat waren/zijn succesfactoren, wat zouden ze behouden en wat zouden ze anders doen? 

Het succes brengt ook uitdagingen met zich mee. Hoe hoog ook de inhoudelijke, gemeenschapsvormende en activerende kwaliteiten van de initiatieven, de uitvoering en inbedding ervan komt vaak in conflict met de besturende macht. Elke burgerbeweging kan niet anders dan zich verhouden tot de overheid. 
Een deel van de verhouding ligt simpelweg in het bestaan van de bewegingen. Allemaal hebben ze een wens om iets te verwezenlijken in de bestaande samenleving. Allemaal zoeken ze een weg naar integratie van de eigen, al dan niet breed gedragen ideeën in de beleidsvorming. De kloof tussen de burgerbewegingen en de overheid is echter groot. De samenwerking blijkt in praktijk erg moeilijk. Hoe groot is de kloof, hoe uit zich dat, op welke manier trachten de burgerbewegingen hier beweging in te krijgen en meer nog, hoe dat effect verduurzamen en consolideren? 
De discrepantie tussen de bestaande mogelijkheden en de wensen van de bewegingen zorgt onvermijdelijk voor spanning en wrijving. Elk initiatief heeft zijn eigen manier om daarmee om te gaan. Waar de een het conflict opzoekt, gaat de ander erg diplomatisch om met elke mogelijke confrontatie. Hoe kijken de bewegingen naar deze onvermijdelijke spanning, hoe managen ze het conflict en welke rol speelt deze aanpak in de strategische overwegingen? 

Met het succes stijgt ook het risico op politieke recuperatie. Het risico dat politieke partijen zich vereenzelvigen met het project, het aldus de partijpolitieke arena in sleuren en de overstijgende doelstelling en focus kapen. Wil je dit als burgerbeweging voorkomen en kan je je hiertegen wapenen? Of zijn er mogelijke voordelen verbonden aan politieke recuperatie? Hoe gebruik je de aanwezige politieke aandacht als kracht?

De staat van de burger vindt de tijd rijp om deze uitdagingen, waar elke burgerbeweging voor staat, overkoepelend samen te brengen en samen te onderzoeken.
